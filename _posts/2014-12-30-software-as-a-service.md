---
author: Δημήτρης Ντοβίνος
title: "Γιατί επιλέξαμε το συνδρομητικό μοντέλο"
date: 2014-12-30 19:27
comments: true
image: "dog2.png"
---

Το κλασσικό μοντέλο πώλησης λογισμικού στην Ελλάδα (και όχι μόνο) ήταν αυτό που λέμε [shrinkwrapped](http://en.wikipedia.org/wiki/Shrink_wrap_contract) δηλαδή "μέσα στη ζελατίνα". Ο πελάτης αγόραζε μία άδεια χρήσης του λογισμικού και έπαιρνε και ένα cd. Μετά το εγκαθιστούσε στο μηχάνημά του και το χρησιμοποιούσε μόνο σε αυτό. Ο λόγος πού η πώληση γινόταν με αυτό τον τρόπο ήταν καθαρά τεχνικός και είχε πολλά μειονεκτήματα.

Μέχρι και τα μέσα του 2000 το internet έπαιζε κυρίως μονόδρομο ρόλο. Δηλαδή η πληροφορία έρεε από τα sites προς του αναγνώστες. Για αυτό τον λόγο και τα πρώτα sites με μεγάλο κοινό ήταν τα ειδησιογραφικά. Όπου υπήρχε ανάγκη εισαγωγής δεδομένων συνήθως χρησιμοποιούσαμε desktop εφαρμογές, δηλαδή εφαρμογές που έτρεχαν στο τοπικό μηχάνημα. Οι ιστοσελίδες μπορούσαν να δεχτούν δεδομένα αλλά συχνά η εμπειρία ήταν αργή και δεν είχε την αίσθηση που σου δίνει μια desktop εφαρμογή. Για παράδειγμα το Gmail ή το Hotmail εκείνης της εποχής. Παρά το ότι μπορούσες να γράψεις ένα email, δεν μπορούσες να ενημερωθείς άμεσα ότι έλαβες email αν δεν έκανες refresh την σελίδα. Έτσι ο περισσότερος κόσμος δεν έγραφε τα email του online αλλά χρησιμοποιούσε π.χ. το Outlook στα Windows ή το Mail στο Mac για να το κάνει.

Η ανώριμη τεχνολογία των ιστοσελίδων ενίσχυε την ιδέα της ζελατίνας. Βασικό πρόβλημα της ζελατίνας ήταν ότι για να φτιάξεις ένα πρόβλημα (bug) ή να προσθέσεις λειτουργικότητα, έπρεπε να ξαναστείλεις το CD (πόσες φορές έχετε αναβαθμίσει το Microsoft Office;). Ακόμα έπρεπε ο χρήστης να πληρώσει εφάπαξ το κόστος του software. Αν μια εφαρμογή λογισμικού χρειαζόταν 80,000 ευρώ για να αναπτυχθεί και είχε 500 χρήστες, τότε θα έπρεπε σίγουρα να κοστολογηθεί (80,000 / 500 + % κέρδος ->  200 Ευρώ) αρχικά τόσο ώστε να γίνει η απόσβεση από μια πώληση σε κάθε χρήστη. Το ποσό από μόνο του απωθούσε τον χρήστη αφού ο προγραμματιστής του ζητούσε να επενδύσει 200 Ευρώ σε κάτι που μπορεί να μην του κάνει ή να του κάνει αλλά να έχει πολύ χαμηλή ποιότητα κλπ κλπ.

##Welcome to Software as a Service ([SaaS](http://en.wikipedia.org/wiki/Software_as_a_service))

Όμως για καλή μας τύχη η τεχνολογία βελτιώθηκε και ο κόσμος εξοικειώθηκε με την ανταλλαγή πληροφορίας μέσω internet. Ήρθε το Facebook, το LinkedIn, το καινούργιο Gmail καί άλλες online εφαρμογές - υπηρεσίες - που σιγά σιγά έπεισαν ακόμα και ανθρώπους που ποτέ δεν χρησιμοποίησαν υπολογιστές, να το κάνουν.

Από την στιγμή που οι σελίδες μπορούσαν να καλύψουν πιο σύνθετες ανάγκες, άρχισαν να μοιάζουν όλο και περισσότερο με desktop εφαρμογές (αυτό το κείμενο το γράφω σε [google docs](https://docs.google.com/) ενώ πριν 10 χρόνια θα χρησιμοποιούσα Word). Οι εφαρμογές που τρέχουν μέσω internet έχουν μερικά πλεονεκτήματα που τις κάνουν κάτι περισσότερο από αντικαταστάτες των desktop εφαρμογών· τις κατατάσσουν σε εντελώς διαφορετική κατηγορία. Ορίστε μερικοί από τους λόγους:

- Στις online εφαρμογές μπορεί να γίνει αλλαγή στον κώδικα καθώς η εφαρμογή τρέχει. Τέρμα οι αναβαθμίσεις με CD. Αν υπάρχει λάθος ή θέλουμε να κάνουμε μια αλλαγή μπορούμε να την κάνουμε χωρίς να διακόψουμε τον χρήστη. Για την ακρίβεια, ο χρήστης "δεν θα πάρει είδηση".
- Οι online εφαρμογές είναι προσβάσιμες από παντού και από οποιοδήποτε λειτουργικό (Windows, OSX, Android, iOS κλπ.). Μια ιστοσελίδα μπορείς να την ανοίξεις από το σπίτι, από το γραφείο, από το κινητό ή από την άλλη άκρη του πλανήτη. Δεν έχει σημασία αν έχεις το laptop σου μαζί. Φτάνει να θυμάσαι το password και να έχεις πρόσβαση στο internet.
- Μπορούν να κοστολογηθούν σε πολύ μικρά κομμάτια ώστε ο χρήστης να αγοράσει ότι χρειάζεται και για όσο το χρειάζεται.
- Μια διαδικτυακή εφαρμογή μπορεί να χρησιμοποιεί βάσεις δεδομένων ή εργαλεία αναζήτησης που σε desktop εφαρμογή θα ήταν δύσκολο να εγκατασταθούν ή να συντηρηθούν.
