---
author: Βασίλης Τερζόπουλος
title: Ανεβάζοντας ταχύτητα
date: 2015-01-13
comments: true
image: horse1.png
tags:
  - updates
  - features
---

Το σαββατοκύριακο που πέρασε στο Vetrian έγινε μια σημαντική αναβάθμιση η οποία περιελάμβανε αρκετές βελτιώσεις. Οι σημαντικότερες έχουν να κάνουν με την πλοήγηση και γενικότερα με την ταχύτητα χρήσης της εφαρμογής. Τρία είναι τα σημεία στα οποία δόθηκε ιδιαίτερη έμφαση... τον διαχωρισμό του μενού σε κύριες και δευτερεύουσες επιλογές πλοήγησης, τον περιορισμό των κλικς/ταπς στην μετάβαση από μια καταγραφή σε μια άλλη και στην εύκολη πρόσβαση σε σημαντικές πληροφορίες μέσα από τις νέες μπάρες πλοήγησης πελάτη και ζώου.

##Διαχωρισμός του μενού σε κύριες και δευτερεύουσες επιλογές πλοήγησης
Ο διαχωρισμός σε κύριες και δευτερεύουσες επιλογές πλοήγησης έγινε με βάση την χρήση. Στις κύριες συμπεριλάβαμε τις επιλογές που αφορούν την καθημερινή χρήση της εφαρμογής. Αυτές είναι η αρχική σελίδα, οι πελάτες, η ατζέντα και το χρονολόγιο. Αυτές οι επιλογές είναι πλέον διαθέσιμες με ένα κλικ/ταπ στο αντίστοιχο εικονίδιο στην βασική μπάρα πλοήγησης.

Οι δευτερεύουσες επιλογές που αφορούν τη γενικότερη χρήση της εφαρμογής, όπως  οι προτιμήσεις, ο λογαριασμός, οι χρήστες, η συνδρομή, μεταφέρθηκαν στο κάτω μέρος των σελίδων.

Μια ακόμα σημαντική αλλαγή στην πλοήγηση είναι ότι οι επιμέρους κατηγορίες του χρονολογίου, οι κατηγορίες των συμβάντων, είναι πλέον προσβάσιμες μέσω ενός νέου μενού στη κεντρική σελίδα του χρονολογίου. Οπότε όταν θέλουμε να δούμε τι καταγραφές έχουμε κάνει, πηγαίνουμε στο χρονολόγιο όπου τις βρίσκουμε όλες, ταξινομημένες με βάση την ημερομηνία της τελευταίας ενημέρωσης. Απο εκεί μπορούμε να επιλέξουμε να δούμε μόνο τους εμβολιασμούς ή μόνο τις κλινικές εξετάσεις κ.ο.κ. Στις κατηγορίες όπου υπάρχει ημερομηνία και ώρα συμβάντος πλέον έχουμε την δυνατότητα να ταξινομήσουμε τις καταγραφές με βάση την ημερομηνία και την ώρα αντί για την ημερομηνία της τελευταίας ενημέρωσης που είναι η αρχική ταξινόμηση σε όλες τις κατηγορίες του χρονολογίου. Και μιας και μιλάμε για χρονολόγιο, μια άλλη χρηστική βελτίωση είναι ότι πλέον τα συμβάντα είναι ομαδοποιημένα με βάση την ημερομηνία με τον ίδιο τρόπο που εμφανίζονταν και εμφανίζονται τα ραντεβού στην ατζέντα. Η διαφορά της ατζέντας από το χρονολόγιο είναι ότι στην ατζέντα βλέπουμε τα ραντεβού από σήμερα προς το μέλλον με βάση την ημερομηνία και την ώρα του ραντεβού ενώ στο χρονολόγιο βλέπουμε προς τα πίσω με αρχική ταξινόμηση να είναι η ημερομηνία που επεξεργαστήκαμε τελευταία φορά μια καταγραφή.


##Περιορισμός των κλικς/ταπς
Θέλω να σημειώσω εδώ ότι δεχτήκαμε αρκετές παρατηρήσεις σχετικά με το πως μπορούμε να βελτιώσουμε την ταχύτητα καταγραφής κυρίως σε ότι έχει να κάνει με την εισαγωγή ενός νέου πελάτη και την εισαγωγή του επόμενου ραντεβού έπειτα από έναν εμβολιασμό. Ο λόγος που κάποιες φορές σκεφτόμαστε αρκετά πριν προχωρήσουμε σε μια αλλαγή, ακόμα κι αν αυτή φαίνεται απλή και αυτονόητη, είναι γιατί θέλουμε να κρατάμε την εφαρμογή φιλική και κατανοητή για όλους, νέους και παλιούς, αρχάριους και έμπειρους και αυτό δεν είναι πάντα εύκολο.

Οι αλλαγές για την βελτίωση της ταχύτητας στις καταγραφές έγιναν βασισμένες στο σκεπτικό ότι στις περισσότερες των περιπτώσεων υπάρχει μια λογική σειρά με την οποία εισάγουμε πληροφορίες. Για παράδειγμα όταν καταγράφουμε τα στοιχεία επικοινωνίας ενός νέου πελάτη, το πιθανότερο είναι πως στην συνέχεια θα χρειαστεί να καταγράψουμε τα στοιχεία του ζώου και αμέσως μετά τα στοιχεία μιας κλινικής εξέτασης ή ενός εμβολιασμού. Βασισμένοι σε αυτό το σκεπτικό λοιπόν οι αλλαγές που έγιναν είναι οι εξής:

- Μετά την εισαγωγή ενός νέου πελάτη μεταφερόμαστε πλέον απευθείας στην φόρμα εισαγωγής των στοιχείων του ζώου του.
- Στη φόρμα εισαγωγής των στοιχείων ενός νέου ζώου, έχουμε πλέον τη δυνατότητα να επιλέξουμε που θέλουμε να μεταφερθούμε όταν θα πατήσουμε το κουμπί για αποθήκευση. Αν για παράδειγμα επιλέξουμε εμβολιασμός, μόλις πατήσουμε το κουμπί για να αποθηκεύσουμε τα στοιχεία του ζώου, θα μεταφερθούμε στην φόρμα για να καταγράψουμε έναν εμβολιασμό για το συγκεκριμένο ζώο.
- Μετά την αποθήκευση της καταγραφής ενός εμβολιασμού, πλέον μεταφερόμαστε αυτόματα στην φόρμα για την καταγραφή του επόμενου ραντεβού. Το ίδιο ισχύει πλέον και μετά από την καταγραφή μιας κλινικής εξέτασης ή μιας θεραπευτικής αγωγής.


##Νέες μπάρες πλοήγησης πελάτη και ζώου
Για να δούμε τα στοιχεία επικοινωνίας του πελάτη, ή το προφίλ ενός ζώου ενώ βρισκόμαστε σε κάποια φόρμα καταγραφής, πλέον το μόνο που χρειάζεται να κάνουμε είναι να πατήσουμε πάνω στην μπάρα του πελάτη ή του ζώου αντίστοιχα. Οι μπάρες αυτές ανοίγουν πάνελ που περιλαμβάνουν χρήσιμες πληροφορίες και συνδέσμους καθώς και το επόμενο ραντεβού αν υπάρχει! Τις μπάρες αυτές τις βρίσκουμε σε όλες τις σελίδες που αφορούν πελάτη ή ζώο.


Έχουν γίνει κι άλλες αλλαγές όπως για παράδειγμα οι βελτιώσεις σε αρκετές από τις εκτυπώσεις. Κάποιες μικρότερες όπως η έμφαση στο όνομα του ζώου, όπου αυτό εμφανίζεται. Γενικά ήταν μια αναβάθμιση αρκετά μεγάλη η οποία είχε σκοπό να κάνει την εφαρμογή ακόμα πιο χρήσιμη. Ελπίζω να τα κατάφερε.

Θα χαρώ να διαβάσω τις παρατηρήσεις σας, τι σας άρεσε, τι δεν σας άρεσε, είτε μέσα από τα σχόλια σας εδώ στο blog, είτε μέσω του φόρουμ μας, είτε ακόμα και με email στο vassilis@vetrian.com.

Η επόμενη αναβάθμιση είναι προγραμματισμένη για τέλος Ιανουαρίου.
