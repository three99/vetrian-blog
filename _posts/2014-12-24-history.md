---
author: Δημήτρης Ντοβίνος
title: "Μια σύντομη αναδρομή"
date: 2014-12-24 19:27
comments: true
image: "dog1.png"
---

Είμαστε προγραμματιστές. Για την ακρίβεια είμαστε μηχανικοί. Φτιάχνουμε πράγματα για να τα χρησιμοποιήσουν άλλοι και να κάνουν την δουλειά τους ευκολότερα.

Τo Vetrian είναι ένα από τα "παιδιά μας". Ξεκίνησε μέσα από μια συζήτηση με ένα φίλο κτηνίατρο, τον Γιάννη Τσούτη, το καλοκαίρι του 2013. Μας παρουσίασε μερικά από τα καθημερινά προβλήματα που αντιμετώπιζε στην οργάνωση του κτηνιατρείου και φάνηκε πώς ήταν δυνατό με την χρήση της τεχνολογίας να δώσουμε λύση σε πολλά από αυτά.

Αρχικά ήταν μια εφαρμογή με περιορισμένες δυνατότητες, φτιαγμένη στον ελεύθερο χρόνο μας, που εξυπηρετούσε μόνο ένα χρήστη. Μετά από μερικούς μήνες φάνηκε πως ο ένας και μοναδικός χρήστης, χρησιμοποιούσε καθημερινά την εφαρμογή και ότι πραγματικά το Vetrian έδινε λύσεις, προσέφερε μια υπηρεσία.

Ο Γιάννης σκέφτηκε να κάνει μια αναφορά στην Ελληνική κτηνιατρική κοινότητα στο facebook. Η εφαρμογή δεν ήταν φυσικά αρκετά ώριμη τότε αλλά είπαμε γιατί όχι! Αναφορά έγινε και στο [diagnovet.gr](http://diagnovet.gr). Τις επόμενες ημέρες γράφτηκαν στο Vetrian περισσότεροι από 120 κτηνίατροι. Ήταν ξεκάθαρο ότι υπήρχε ενδιαφέρον.

Από τότε πέρασε σχεδόν ένας χρόνος. Αρκετοί κτηνίατροι επικοινώνησαν μαζί μας για να κάνουν παρατηρήσεις, να μοιραστούν ιδέες. Τις περισσότερες από αυτές τις υλοποιήσαμε. Το Vetrian διένυσε αρκετό δρόμο δοκιμαστικής λειτουργίας, ωρίμασε, βελτιώθηκε. Έτσι αποφασίσαμε ότι έφτασε ο καιρός να ανοίξουμε και τις συνδρομές. Σκοπός μας πλέον είναι να γίνει το Vetrian ένα βιώσιμο προϊόν που θα μπορεί να καλύπτει τα λειτουργικά του έξοδα και θα δικαιολογεί τον χρόνο που επενδύουμε όσοι εργαζόμαστε για να το συντηρούμε και να το βελτιώνουμε.

Νιώθουμε περήφανοι για την ποιότητα του Vetrian. Ελπίζουμε ότι θα συνεχίσει να αποτελεί ένα χρήσιμο εργαλείο για την κτηνιατρική κοινότητα και ότι με την βοήθειά σας θα καταφέρουμε να το εδραιώσουμε ως το de facto εργαλείο για την οργάνωση κάθε κτηνιατρείου στην Ελλάδα (και όχι μόνο).
